# FAFRIL

## Rapport av friluftsvistelse

### Del 1

Som en person med måttlig erfarenhet av friluftsliv hade jag ett mål med denna
friluftsvistelse som planeringen kretsade runt; **att genomföra en aktivitet jag
aldrig tidigare gjort.**

Att konstant söka nya utmaningar skulle kunna påstås vara ett grundsten inom
idrott och friluftsliv då det krävs för att väga upp för ens utvecklande färdigheter
och bibehålla utmaningen(Arnegård, 2006). Jag skulle kunna påstå att det var
anledning för ovanstående mål, men jag ska erkänna att detta hade varit en efterhandskonstruktion och den sanna anledningen för detta val var att undvika leda i
en hobby som annars lätt kan bli repetitiv och monoton om man låter den. Från ett
individualistiskt hållbarhets perspektiv skulle man kunna argumentera för att just
variation inom hobbyn är en nödvändighet för ett långvarigt intresse, då utbränning
annars riskerar att ske.

Med målet av att göra något nytt bestämt var jag tvungen att konkretisera en
faktisk exkursion. I samband med att jag läste “Friluftssport och äventyrsidrott”
fick jag upp ögonen för det mer äventyrliga friluftslivet, det vill säga aktiviteter
som karakteriseras av sin ovisshet(Sandell, Arnegård, & Backman, 2011).

Den äventyrliga aktivitet jag konstruerade utgjordes av en utmaning till mig själv;

1. Jag ska vandra fritt utanför nationalpark/vandringsled tills att jag hittar en
bra/idyllisk plats att slå läger
2. Dagen efter ska jag hitta tillbaka utan hjälp utav karta/redskap.

Anledningen till att ställa en utmaning till mig själv och senare bygga upp en plan
för att genomföra den, snarare än att bara planera än resa var för att försöka skapa
en möjlighet till problembaserat lärande.

Med facit i hand kan jag dock säga att både stå för problemet och lösningen av
det inskränkte nog på metodens effektivitet, då det som person är svårt att skapa
problem/utmaningar till sig själv som kretsar runt kompetenser man ej besitter,
just för att det är lätt att veta vad man vet och betydligt svårare att veta vad
man inte vet. Att jag även gjorde utmaningen individuellt istället för i grupp (då
basgruppen är en integral del av PBL(Silén, 2004) av en anledning) försämrade
nog inlärningsmöjligheten väsentligt. Då jag ej hade några gruppkamrater att lära
mig från blev det största inlärningsmomenten för utmaningen i “trial and error”
stuk.

Valet att göra utflykten ensam var dock inte omotiverat. En stor anledning till detta
var för att primära syftet med exkursionen var kroppsupplevelsen som definerad
av (Sandell et al., 2011), det vill säga upplevelsen av naturen skulle stå i fokus
och jag ville inte sociala intryck skulle distrahera från detta. Sen fanns det även
än mindre prestationsmoment (även definerad av (Sandell et al., 2011)) i det hela
där jag vill försäkra mig om att jag åstadkom var något jag klarat på egen hand.
Dock nu i efterhand kan jag tycka att det inte var någon större prestation i det jag
gjorde, då ingenting med att tälta/vandra ensam skiljde sig markant från att göra
det i grupp.

Valet att inte använda karta gjordes gjordes också först och främst för utmaningens
skull, men även det hade bieffekten av att det var lättare att fullfölja kroppsupplevelsen och fokusera på skogen och stunden(Loynes, 2020). På grund av
säkerhetsskäl fanns dock en karta fanns nedpackad i väskan ifall krisen skulle vara
framme. Lyckligtvis behövde den aldrig användas.

Efter att utmaningen bestämts återstod att välja plats för aktiviteten. Skogen
mellan min barndoms hemby och närmsta grannort slog mig som perfekt av flera
anledningar:

1. Den har traditionellt inte använts för friluftsliv, så den är relativt orörd av människan.
2. Det finns inga stigar (till min vetskap) mellan byn och orten som går över skogen.<sup>1</sup>
3. Inga farliga rovdjur bor i skogen.<sup>2</sup>
4. Den är belägen på en halvö, så håller man sig i en riktning kommer man antingen ut ur skogen eller till vatten. Det vill säga det är lätt att hitta ut om man villar bort sig helt.
5. Skogen var måttligt stor, med 827 hektars area.

Att skogen låg inom gångavstånd från mitt boende var också till fördel på några
punkter: Dels innebar det att skogsområdet tekniskt sett kunde anses vara tätortsnära
(även om min hemby per definition inte är en tätort), något som är indikativt av
att aktiviteten är mer hållbar ur ekologisk och socialt perspektiv. Tätortsnära
naturområden beskrivs som områden man inom rimligt tid kan resa till under
en vardag(Fredman, Stenseke, Sandell, & Mossing, 2013), något som kan anses
vara en grundpelare för att regelbundet kunna utöva friluftsliv. Jag hade utan
svårigheter kunnat besöka den här skogen under en vardag, och faktum är att jag
ofta promenerar där det när jag är i byn.

Denna exkursion var även hållbar ur ett ekologisk perspektiv. En uppenbar orsak
till detta var att ingen resa med bil eller kollektivtrafik behövde göras, men andra
val, så som att inte införskaffa sig ny utrustning och bara nyttja redan ägd/låna
det som saknas för att minska konsumtion också. Exkursionen planerades även
in under en period då jag skulle vara i hembyn oavsett så att ingen resa mellan
Kramfors och Stockholm gjordes enbart för aktivitetens skull. Skulle man vilja
kvantifiera det hela kan man påpeka att utflykten följde samtliga av relevant punkter
för hållbart friluftsliv enligt (Naturvårdsverket, n.d.).

Sedan ska jag även erkänna att exkursionen självklart inte var helt utan ekologisk
påverkan. Skulle många fler göra som jag och börja vandra i denna skog skulle
dess relativa orördhet försvinna och därmed omöjliggöra denna typ aktivitet. Man
kan därför argumentera för att en premiss för denna aktivitets hållbarhet är att den
inte görs av många, vilket kan anses vara ett egoistisk perspektiv på friluftsliv.

### Del 2

Att relatera friluftslivets innebörd, hållbart friluftsliv och livslångt lärande tillsammans var något som inte tedde sig helt uppenbart i början av den här uppgiften
men som har blivit klarare längst med skrivandet av del 1.
Inledningsvis skulle jag vilja motivera vikten av hållbart friluftsliv har för livslångt
lärande. Det säger ju sig självt att för att kunna lära livet ut av friluftsliv måste
möjligheten samt glöden för att praktisera hobbyn inte försvinna med tiden. Just
när det gäller livslångt lärande tror jag att den individuella hållbarheten i friluftsliv
är mest relevant för diskussion. Även om risken finns att vi som människor förstör
naturen till den grad att det ej längre är möjligt för någon att praktisera friluftsliv,
finner jag det mycket mer troligt att man som individ kommer brännas ut mentalt
eller fysiskt innan det sker.

Att göra någon ny form a friluftsliv i samband med den här uppgiften gjordes
just för att undvika uttråkning av hobbyn, som nämnt ovan, då jag vet av tidigare
erfarenheter att det är lätt hänt. Jag är ännu inte rädd för att slita ut kroppen i
samband med hobbyn än så länge då jag är ung och kry, men det är något jag även
kommer behöva ta i beaktning i framtiden.

Livslångt lärande och friluftslivets innebörd relaterar till varandra genom att
filosofierna inom friluftslivet kan hjälpa en konkretisera sina tankar och erfarenheter, för att sedan lära sig av dem. Hade jag till exempel inte känt till filosofierna
om till exempel kroppskulturer hade jag haft väsentligt svårare att designa en aktivitet som denna som kretsar kring just en en av de kulturerna. Likväl hade det i
efterhand varit svårt att reflektera över upplevelsen mer avancerat än “jag var ute
i skogen och villade fram och tillbaka i några timmar, det var kul.”
För att dra paralleller till något mer traditionellt och, beroende på vem man frågar,
hårt filosofiämne tänker jag jämföra med matematiken: En person bekant med
de grundläggande räknesätten skulle egentligen kunna härleda resterande satser
och beräkna de mest svåra matematiska uttryck på egen hand. Dock så kommer
personen med god förståelse för matematikens historik och och som är påläst om
dessa kända formler och satser kunna göra detta mycket enklare, samt även förstå
vad den gör mycket djupare.

Hur friluftslivets innebörd och hållbart friluftsliv relaterar är dock något jag finner
mindre uppenbart. Om man anser dessa relationer vara transitiva, det vill säga om
A relaterar B och B relaterar C anser vi att A relaterar C(Wikipedia contributors,
2023). Det innebär, mindre formellt uttryckt, att eftersom hållbart friluftsliv
relaterar till livslångt lärande och livslångt lärande till friluftslivets innebörd (eller
andra vägen om), relaterar även hållbart friluftsliv och friluftslivets innebörd till
varandra.

Skulle man inte vilja förlita sig på det transitiva argumentet så kan man anse
att förståelse för friluftslivet innebörd ger en den motivering som krävs för att
praktisera hållbart friluftsliv, då man värnar om aktivitetens möjlighet. Djupare
än så kan jag inte reflektera över denna relation utan att spränga ordgränsen.

<sub>1 Det finns en gammal skoterled som inte verkar varit underhållen på flera år och nog inte går
att följa</sub>

<sub>2 I samband med att jag skriver den här texten undersökte jag det här och har upptäckt att
rovdjursattacker på människor är nästintill icke existerande i Sverige(Rovdjurscentret De 5 Stora,
2023), men det visste jag inte då.</sub>

## Källor

Arnegård, J. (2006). *Upplevelser och lärande i äventyrssport och skola (Unpublished doctoral dissertation)*. HLS förlag.

Fredman, P., Stenseke, M., Sandell, K., & Mossing, A. (2013). *Friluftsliv i förändring*. Naturvårdsverket: Stockholm, Sverige.

Loynes, C. (2020). *The legacy of maps: breaking the link between maps and navigation in order to experience place. Journal of Outdoor and Environmental Education, 23(2)*, 137–151.

Naturvårdsverket.  (n.d.).  *Checklista för hänsynsfullt friluftsliv.*  https://www.naturvardsverket.se/amnesomraden/friluftsliv/checklista-for-hallbart-friluftsliv/. ([Online; accessed 10-August-2023])

Rovdjurscentret De 5 Stora. (2023). *Om rovdjuren.* https://www.de5stora.com/om-rovdjuren/. ([Online; accessed 08-August-2023])

Sandell, K., Arnegård, J., & Backman, E. (2011). *Friluftssport och äventyrsidrott::Utmaningar för lärare, ledare och miljö i en föränderlig värld*. Studentlitteratur.

Silén, C.  (2004).  *Problembaserat lärande–pedagogisk idé och metod*. Hälsouniversitetet, Linköpings universitet. http://www.hu.liu.se/pbl_informationsskrift_farg.pdf.

Wikipedia contributors.  (2023).  *Transitive relation — Wikipedia, the free encyclopedia*. https://en.wikipedia.org/w/index.php?title=Transitive_relation&oldid=1168131485. ([Online; accessed 11-August-2023])
